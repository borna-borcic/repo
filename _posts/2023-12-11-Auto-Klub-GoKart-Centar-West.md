Desetljeće nas dijeli od ispraznih najava o izgradnji Formula 1 staze u okolici Bistre, nedaleko od zagrebačkih zapadnih vrata. Usprkos projektnom prijedlogu Hermanna Tilkea, Bernijevog omiljenog arhitekta, pothvat je naposljetku posustao još u svojim povojima. Ne znamo pouzdano jesu li uključenju Hrvatske u F1 kalendar presudile provokativne fotografije Slavice Eccelstone, kao što tvrdi automobilist Niko Pulić, ili pak zemljoposjednici koji su se odbijali odvojit od voljenih gruntova podno Medvednice. Ipak, gorku uspomenu napokon je lakše odagnati uz najveći domaći indoor karting centar koji je niknuo upravo par minuta od mjesta predviđenog za izgradnju nesuđenog grand prix zdanja.

Kompleks je smješten na četvrtom katu parkirališne garaže trgovačkog centra WESTGATE City, a pristupa mu se dizalom s ulaza broj sedam. Na površini od 22000 m2 nude se tri zasebne konfiguracije piste, a ovisno o danu u tjednu mijenjati će se i smjer kojim vozači voze. Početnici će se okušati na 470 metara dugačkoj Bamboo Circuit, a nakon ostvarenog vremena od 35 i pol sekundi napreduju do Bamboo Express staze duljine 740 metara. Pritom iza sebe ostavljaju Sodi GTR karting s motorom od 200 kubičnih centimetara te sjedaju u snažniji RT8 istog proizvođača. Najzagriženije čeka još brži SR4 bolid i strahopoštovanja vrijedna Panda Infinity Speedway čije šikane i ravni potezi mjere ukupno kilometar i 150 metara. Za predškolski je uzrast pripremljena odvojena poligon-pista po imenu Baby Panda koja će jamčiti sigurnost mališana, a putem mjestimičnih suženja učiti ih o umijeću odabira trkaće linije kroz zavoj. Tu je i PandAcademy, osmišljena kao tečaj gdje će se polaznici, bez obzira na svoju dob, upoznati s osnovama mehanike kartinga, ali i bolje savladati njegovo ponašanje. Cjelokupno nazivlje kao da je plod suradnje sa Zoološkim vrtom grada Zagreba, no zapravo se veže za Racing Panda karting tim kojem pripada i Ivan Rukavina, prekaljeni kartingaš na čelu samog projekta. Kako tvrdi: „Pandica nam je nekako asocijacija na nešto što je slatko, malo, bucmasto. Ima problema s kilama kao i svi mi koji smo u kartingu - stara ekipa koja je u kartingu.“

Uz nadoplatu od 4 € moguće je snimiti vožnju unajmljenom akcijskom kamerom, a snimci će se pridružiti i telemetrijski zapis uz koji je lakše odgonetnuti gdje se krije prostor za uštediti još pokoju desetinku. Kartinzi nisu označeni brojevima kao što je uobičajeno, već svatko prilikom prijave za vožnju dobiva plaketu s transponderom te sam odabire željeni bolid. Na ovaj se način zaobilaze učestali mitovi o „najbržoj šestici“ ili „trinaestici s dizel motorom“ kojima trkaći često pravdaju loš rezultat. Povrh toga, GoKart Centar West će uz vlastitu empirijsku formulu izvršiti korekciju za razliku u kilaži natjecatelja. Vozači će tako, uz postignuto vrijeme, dobiti i informaciju o vremenu kruga koje bi vozili kada bi svi bili podjednako teški - oni koji vole posezati za izlikama su tim putem ostali i bez svojeg posljednjeg aduta. Beskrupulozne pojedince s planom da guranjem i sudaranjem osiguraju mjesto na podiju očekuje budno oko Stjepana Jurkovića „Štefa“, suca s licencom Hrvatskog auto i karting saveza koji brine o športskom ponašanju na stazi.

Vozači s natjecateljskim ambicijama u Sodi World Seriesu trebali bi znati i da kartinzi namijenjeni SWS-u nisu u opticaju za uobičajen najam te da se pomno brine o njihovoj međusobnoj ujednačenosti. Ivan Rukavina obećava da je posebice nadarenim amaterima na raspolaganju u vidu savjeta i podrške u slučaju da se odluče nabaviti vlastiti trkaći stroj te se okušati u natjecanju na višoj razini. Po tom je pitanju nadodao sljedeće: „Karting vam je osobna stvar, kak bi moja supruga rekla, to je četkica za zube.“ Usto će imati priliku pohraniti ga u karting hotelu, a dostupne su i usluge servisa te zaliha rezervnih dijelova.

Nakon svega iznenaditi će kako je cjenovno GoKart Centar West pristupačniji od neposrednih konkurenata; jednokratna registracija košta 2 €, a osnovni paket vožnje u trajanju od 12 minuta tek 14 €. Cjelokupni cjenik objavljen je na službenoj stranici [https://gokartcentar.hr/](https://gokartcentar.hr/), a centar je s današnjim danom otvoren za posjetitelje.