# Opel 

## Davne 1908. u SAD-u Fordu je pošlo za rukom Modelom T motorizirati mase. 115 godina kasnije u Hrvatskoj, Opel će pokušati isto učiniti za maloljetnike i prometne recidiviste.

Nije sasvim auto, a nije sasvim ni Opel. Rocks je plod suradnje PSA grupacije s Altranom, specijalistima za istraživanje i razvoj, koji su prema narudžbi pariškog konzorcija samostalno projektirali laki četverocikl za urbanu primjenu. Citroen je zatim na gotov proizvod nanio svoje ambleme, a naknadno su mu se pridružili Opel i Fiat s vlastitim izvedenicama po uzoru na prvo predstavljeni Ami.

Puni naziv Rocksovog homologacijskog razreda s nemalo šarma glasi L6e-BP, a priručno bi ga se moglo nazvati mikro-automobilom. Kao takav nije novost na hrvatskom tržištu jer francuski div u sektoru sićušnih vozila Aixam svoje lokalno zastupništvo ima već preko 10 godina. Dok se Aixamova ciljana publika u početku sastojala od maloljetnika koji su uz dozvolu za moped takvim prometalom mogli upravljati s navršenih 15., ubrzo im se pridružila i grupa stasalih vozača koji su se od svoje B kategorije privremeno odvojili zbog loše navike sjedanja za volan poslije koje kapljice previše. Iz dosadašnje ponude Rocks se izdvaja svojom električnom naravi pa će već prepoznatim interesentima nadodati i ekološki osviještene pojedince čija svakodnevna migracija od i do ureda ne premašuje deklarirani domet od 75 kilometara.

Neovisno o infrastrukturi i korištenom adapteru, Rocks se uvijek puni pri istoj snazi, a praznoj će bateriji za potpuno punjenje trebati predah od četiri sata. Za razliku od kućnih usisavača ovdje ne postoji savojna opruga kojom bi električni kabel samostalno otpuzao u svoju rupu nakon odvajanja iz mreže, već ga je potrebno vraćati na ruke u malen procijep u pragu suvozačkih vrata.

Sve Rocksove funkcije sažete su u tek sedam tipki. Na raspolaganju su tri koje provode motor kroz načine rada *drive*, *neutral* i *reverse*, potom tri koje će pokretati ventilaciju vjetrobrana, grijanje odnosno aktivirati sva četiri žmigavca. Pritisak na posljednju, sedmu, nagrađen je oglašavanjem simpatične trube, a kako je interijer akustičan poput bubnja, truba kao da je glasnija unutra nego vani. Povremeno imam dojam da sviram ponajprije sebi, a tek indirektno osobi ispred koju je zeleno svjetlo dočekalo u dubokom drijemežu. Koristit ćete dva ključa, jedan za otključavanje vrata, drugi za pripremu vozila na pokret. 

Za volanom Rocks zabavlja na način karakterističan automobilima starog kova, vozač je pritom oslobođen ADAS garniture koja danas dijeli packe i za najmanji bljesak kreativnosti u prometu. Masa od 471 kilograma popriličan je adut koji dozvoljava da Rocks bude pokretan *Valeovim* motor-generatorom kojeg Opel uobičajeno ugrađuje u osobne automobile u funkciji elektropokretača. Tek malen unos na volanu rezultirati će značajnim bočnim ubrzanjem, a u kombinaciji s preciznom kalibracijom desne pedale koja rukovodi fazama ubrzanja i generatorskog kočenja, Rocks mami na savladavanje minijaturnih kružnih tokova. MacPhersonove opružne noge održavaju prednje kotače u kontaktu s podlogom dok je u vrijeme despotske vladavine polukrute osovine pravo osvježenje straga zateći neovisan ovjes. Longitudinalna ramena po uzoru na Renault 4 ustvrdio bi cinik, no pristojnije je reći da podsjećaju na prvu generaciju Mercedesove A klase. 

Rocks nema klasične stabilizatore pa se u sprečavanju naginjanja oslanja na nešto tvrđe opruge, ali takav postav pristaje njegovom vižljastom, pomalo frenetičnom karakteru. Zabava će potrajati dok god se biraju za nj prikladne prometnice jer s maksimalnom brzinom od 45 km/h na bržim gradskim avenijama ipak nećete blicajući puniti retrovizore. Za takve i slične manevre vrijedi pričekati snažniju inačicu u razredu L7 (maksimalne brzine do 90 km/h) o kojoj se šapuće po kuloarima. 

Fascinacija prolaznika prati ga gdjegod se pojavio pa za one željne pozornosti Rocks predstavlja nenadmašan omjer uloženog i dobivenog. Među kupcima koji se pak radije voze uz dozu diskrecije, cijena u susjedstvu 10 tisuća eura mogla bi probuditi bolne grimase. Teško se othrvati primisli da za šaku eura više Dacia i Hyundai nude automobile koji možda ne osvajaju srca, ali zato drage volje krstare autocestom. Konfekcija nije Rocksova konkurencija, no ona također spremno otvara šest zračnih jastuka kada se za to ukaže prava prilika. U njoj sudare pri gradskim brzinama izgledno dočekujete kao dobrodošlo zagrijavanje prije večernjeg nogometa. Rocks je s druge strane, kao i svaki četverocikl, izuzet od Euro NCAP testiranja, a od sigurnosne opreme ima tek pojas u tri točke. ABS se ne pojavljuje niti na spisku nadoplata. Da je živ, mladeži s AM kategorijom Tomislav Ivčić danas bi pjevao "Sine vozi polako".
