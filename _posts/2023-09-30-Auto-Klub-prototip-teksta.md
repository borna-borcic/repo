# Opel Rocks

Auti načelno imaju prednju, stražnju, lijevu, naposljetku i desnu stranu. Rocksu je pak prednja strana tek *strana* jer je identična stražnjoj, dok se desna nalazi i s lijeva pa gdje se suvozačeva vrata otvaraju na konvencionalan način, vozačeva se otvaraju u *suicide* stilu. Dakako, Rocks nije auto, već laki četverocikl homologacijskog razreda L6e-BP. U bijegu od učmalog legislativnog nazivlja može ga se okititi titulom mikro-automobila. Preciznije, on je posljednji u seriji mikro-automobila koji će probati zagolicati maštu domaćih kupaca čija strast tradicijski gasne kada vozilo mjeri manje od četiri metra lima u duljini. Francuski div u sektoru sićušnih vozila Aixam svoje lokalno zastupništvo ima već gotovo 15 godina, a ciljana publika u početku se sastojala od maloljetnika koji uz dozvolu za moped takvim prometalom mogu upravljati s navršenih 15 godina. Neočekivano, adolescentima se ubrzo pridružila i kohorta stasalih vozača koji su se od svoje B kategorije privremeno odvojili zbog loše navike sjedanja za volan nakon koje kapljice previše. Iz dosadašnje ponude Rocks se izdvaja svojom električnom naravi pa će već prepoznatim interesentima nadodati i ekološki osviještene pojedince čija svakodnevna migracija od i do ureda ne premašuje deklarirani domet od 75 kilometara. ✔

Neovisno o infrastrukturi i korištenom adapteru, Rocks se uvijek puni pri istoj snazi, a praznoj će bateriji za potpuno punjenje trebati predah od četiri sata. Utični kabel za razliku od kućnih usisavača nema spiralnu savojnu oprugu uz koju bi po završetku korištenja samostalno otpuzao u svoj spremnik, već ga je potrebno ručno vraćati u relativno malen otvor u pragu suvozačkih vrata. ✔

Izazov je Rocksa svrstati u neku od etabliranih klasa, a u Opelu su izazovu doskočili prozvavši ga SUM-om, to jest *sustainable urban mobility* vozilom. Prošli put kada je proizvođač inzistirao na originalnom akronimu za svoj novi model susreli smo se s BMW-om X5 i konceptom *sport activity* vozila ili SAV-a. X5 se ispostavio kao značajan proizvod za 14. najvećeg proizvođača automobila (2017.), a Opel se nada sličnoj sudbi za Rocks. ✔

Koliko je doista kratak najbolje ukazuje činjenica da je od majušnog Smarta ForTwo kraći za gotovo 30 centimetara. Usprkos tomu, unutrašnjost nudi pregršt prostora čak i za najglomaznije vozače. Plastike su tvrde, no robusne dok impresionira završna obrada na nivou gradskih automobila A segmenta. Sve Rocksove funkcije sažete su u tek sedam tipki. Na raspolaganju su vam tri koje provode reduktor kroz načine rada *drive*, *neutral* i *reverse*, zatim tri koje će pokretati ventilaciju vjetrobrana, grijanje odnosno aktivirati sva četiri žmigavca. Pritisak na posljednju, sedmu, nagrađen je oglašavanjem simpatične trube, a kako je interijer akustičan poput unutrašnjosti bubnja, truba kao da je glasnija unutra nego vani. Povremeno imam dojam da trubim ponajprije sebi, a tek usputno osobi ispred koju je zeleno svjetlo dočekalo u dubokom drijemežu. Koristit ćete dva ključa, jedan za otključavanje vrata, drugi za pripremu vozila na pokret. ✔

Za volanom Rocks zabavlja na način karakterističan automobilima starog kova, vozač je pritom oslobođen ADAS garniture koja danas dijeli packe i za najmanji bljesak kreativnosti u prometu. Masa od 471 kilograma popriličan je adut koji dozvoljava da Rocks bude pokretan *Valeovim* motor-generatorom kojeg Opel uobičajeno ugrađuje u osobne automobile u funkciji elektropokretača! Tek malen unos na volanu rezultirati će značajnim bočnim ubrzanjem, a u kombinaciji s preciznom kalibracijom desne pedale koja rukovodi fazama ubrzanja i generatorskog kočenja, Rocks mami na savladavanje minijaturnih kružnih tokova. MacPhersonove opružne noge održavaju prednje kotače u kontaktu s podlogom dok je u vrijeme despotske vladavine polukrute osovine pravo osvježenje straga zateći neovisan ovjes. Longitudinalna ramena po uzoru na Renault 4 ustvrdio bi cinik, no mi bismo radije rekli da podsjećaju na prvu generaciju Mercedesove A klase. Rocks nema klasične stabilizatore pa se u sprečavanju naginjanja oslanja na nešto tvrđe opruge, ali takav postav pristaje njegovom vižljastom, pomalo frenetičnom karakteru. Zabava će potrajati dok god se biraju za nj prikladne prometnice jer s maksimalnom brzinom od 45 km/h na bržim gradskim avenijama ipak nećete blicajući puniti retrovizore. Za takve i slične manevre vrijedi pričekati snažniju inačicu u homologacijskom razredu L7 (maksimalne brzine do 90 km/h) o kojoj se šapuće po kuloarima. ✔

Od cijene u susjedstvu deset tisuća eura pokoje lice možda poprimi mrku grimasu, no doista nema vozila s registarskom oznakom koje teatar i fascinacija promatrača prate toliko vjerno kao što prate Rocksa. Električni bolid iz Liliputa izgledno neće biti prvi izbor introvertima, toliko je sigurno. Ako bore mrštilice ne popuštaju, predstoji obratiti se Opelovim koncesionarima za testnu vožnju i pružiti Rocksu priliku da skeptičnu grimasu razvuče u djetinji osmijeh. ✔
